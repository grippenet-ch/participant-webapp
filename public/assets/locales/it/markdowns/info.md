**Definizione delle infezioni respiratorie**

Le infezioni respiratorie colpiscono le vie respiratorie e possono essere causate da diversi virus o batteri. Tra i principali agenti patogeni **virali** figurano i virus dell’influenza, il SARS-CoV-2 (coronavirus), il virus respiratorio sinciziale (RSV) e altri virus del raffreddore. Anche agenti patogeni batterici (come *pneumococchi*, *pertosse* o *Haemophilus influenzae*) possono causare infezioni delle vie respiratorie.

I sintomi delle infezioni respiratorie virali possono essere simili: includono ad esempio tosse, raffreddore, stanchezza, altri disturbi respiratori e febbre. Questi sintomi sono generalmente aspecifici e possono essere lievi (p. es. un raffreddore) o gravi (p. es. una polmonite).

Su [Grippenet.ch](www.grippenet.ch) ci interessa in particolare la sorveglianza delle **infezioni respiratorie acute** (**ARI**) e delle **infezioni simil-influenzali** (Influenza-like Illness, **ILI**) in Svizzera. Definiamo le ARI come l’insorgenza improvvisa di almeno un sintomo delle vie respiratorie superiori o inferiori. L’ILI è definita dall’[*OMS*](https://www.who.int/teams/global-influenza-programme/surveillance-and-monitoring/case-definitions-for-ili-and-sari) come segue:
- febbre ≥ 38 °C
- e tosse
- con insorgenza dei sintomi negli ultimi 10 giorni

Ulteriori informazioni sull’[influenza](https://www.bag.admin.ch/it/influenza-stagionale), sul [Covid-19](https://www.bag.admin.ch/it/covid-19-it) e sull’[infezione da RSV](https://www.bag.admin.ch/it/virus-respiratorio-sinciziale-rsv) sono disponibili su [www.bag.admin.ch](https://www.bag.admin.ch/it/malattie-trasmissibili).

---

**Trattamento**

Per la maggior parte delle infezioni respiratorie virali, il trattamento è principalmente **sintomatico**, come il riposo, un’adeguata assunzione di liquidi e farmaci antipiretici o per alleviare i sintomi. Per alcune infezioni virali esistono terapie antivirali, che tuttavia vengono generalmente utilizzate solo in specifici **gruppi a rischio**, ad esempio in persone con malattie preesistenti o in caso di decorso grave. Le forme gravi e le complicazioni sono più frequenti nelle persone anziane, nelle persone con malattie croniche, nelle persone immunodepresse, nelle donne in gravidanza e nei lattanti e bambini piccoli.

Virus come l’influenza, il SARS-CoV-2 o il RSV non vengono trattati con antibiotici. Gli **antibiotici** devono essere assunti solo in caso di **infezioni batteriche**, non a scopo preventivo e esclusivamente su **prescrizione medica** (maggiori informazioni su [star.admin.ch](www.star.admin.ch/it)).  
Poiché il sistema immunitario è indebolito durante un’infezione virale, può verificarsi più facilmente una sovrainfezione batterica. In caso di sintomi persistenti o gravi, è consigliabile consultare un medico.

---

**Misure di prevenzione**

- *Misure farmaceutiche*: le **vaccinazioni** possono proteggere dai decorso gravi dell’[influenza stagionale](https://www.vaccinare-svizzera.ch/it/influenza-stagionale), dell’[RSV](https://www.impfen-schweiz.ch/de/rsv-erwachsene) e del [Covid-19](https://www.vaccinare-svizzera.ch/it/covid-19). Maggiori informazioni sono disponibili su [www.bag.admin.ch](https://www.bag.admin.ch/it/vaccinazioni-e-profilassi), [Infovac](https://www.vaccinare-svizzera.ch/it) o [impfen-schweiz.ch](https://www.impfen-schweiz.ch/de). Il vostro medico o la vostra farmacista / il vostro farmacista può inoltre fornirvi una consulenza personalizzata.

- *Misure non farmacologiche*: le infezioni possono essere evitate rimanendo a casa in presenza di sintomi, riducendo i contatti, indossando mascherine (FFP2) e rispettando le misure igieniche come il lavaggio delle mani.

---

**Raccolta dei dati**

In Svizzera esistono diversi sistemi per monitorare le infezioni respiratorie nella popolazione:
- [Sentinella-System](https://www.sentinella.ch/de/info)
- [Wastewater Surveillance](https://wise.ethz.ch/?page=overview)
- [Swiss Pathogen Surveillance Platform (SPSP)](https://spsp.ch/)
- [Swiss Paediatric Surveillance Unit (SPSU)](https://www.spsu.ch/en/home)

**[Grippenet.ch](www.grippenet.ch)** integra questi sistemi. Attraverso un’indagine partecipativa, i ricercatori dell’[Università di Berna](https://www.ispm.unibe.ch/) raccolgono informazioni sui sintomi direttamente dalla popolazione, anche da persone che non consultano un medico. Ciò consente di individuare le ondate di infezione e i sintomi respiratori associati in Svizzera.

Tutte le persone residenti in Svizzera possono **partecipare** online, indipendentemente dall’età, dallo stato vaccinale o dalle condizioni di salute. Idealmente, i partecipanti segnalano i propri sintomi ogni settimana (ma anche segnalazioni occasionali sono preziose).  
Per domande, contattateci all’indirizzo [support@grippenet.ch](mailto:support@grippenet.ch) o tramite [Grippenet.ch](www.grippenet.ch/about).